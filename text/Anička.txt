
Jmenuji se Anička, bydlím v Benešově u Prahy a jsem profesionální chůva.

Vyrostla jsem na farmě – mezi zvířaty, lesem a občas i pořádnou dávkou bláta. Dodnes mám v srdci trampování, vůni táboráků a radost z čerstvého vzduchu. Stejně tak mě provází láska k přírodě a všem jejím obyvatelům, lidským i zvířecím.

S tím se pojí i můj přirozený zájem o udržitelnost, minimalismus a šetrnost k planetě. Baví mě experimentovat v kuchyni, vařit zdravě, péct voňavé dobroty a vést děti k tomu, jak si užívat malé radosti života.

Vím, že děti jsou jako malé opičky – pozorují nás dospělé a neúnavně nás napodobují. Proto se snažím být nejen jejich průvodcem, ale také vzorem, kamarádkou a spolehlivým parťákem.

Má cesta k práci s dětmi začala už v mládí. Moji rodiče organizovali dětské tábory, kde jsem od svých 15 let pomáhala jako praktikantka. V roce 2017 jsem se stala oddílovou vedoucí, starala se o 20–30 dětí ve věku 6 až 14 let a vedla turistický oddíl pro starší děti. Od roku 2018 jsem zároveň působila jako táborová zdravotnice.

Po absolvování střední zdravotnické školy, oboru Praktická sestra, jsem během praxe nasbírala cenné zkušenosti v nemocničním prostředí. Mé vzdělání jsem doplnila akreditovaným kurzem pro hlavní vedoucí dětských táborů a získala profesní kvalifikaci „Chůva pro děti do zahájení povinné školní docházky“.

Vyzkoušela jsem si práci v různých oborech, ale péče o děti mě vždy nejvíce naplňovala. Na začátku roku 2023 jsem proto založila vlastní živnost, abych se této krásné práci mohla věnovat naplno. Pravidelně se vzdělávám a sleduji nejnovější trendy v oblasti výchovy a péče o děti – nejen z profesního zájmu, ale i proto, že mě to zkrátka baví.

Moc se těším na společná dobrodružství a nezapomenutelné chvíle s vašimi malými průzkumníky!
